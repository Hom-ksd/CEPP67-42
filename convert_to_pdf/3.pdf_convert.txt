โดยที่เป็นการสมควรมีกฎหมายว่าด้วยการชุมนุมสาธารณะ 
จึงทรงพระกรุณาโปรดเกล้าฯ  ให้ตราพระราชบัญญัติขึ้นไว้โดยคําแนะนําและยินยอมของ 
สภานิติบัญญัติแห่งชาติ  ดังต่อไปนี้ 
มาตรา 
๑ 
พระราชบัญญัตินี้เรียกว่า  “พระราชบัญญัติการชุมนุมสาธารณะ  พ.ศ.  ๒๕๕๘” 
มาตรา 
๒ 
พระราชบัญญัตินี้ให้ใช้บังคับเมื่อพ้นกําหนดสามสิบวันนับแต่วันประกาศ 
ในราชกิจจานุเบกษาเป็นต้นไป 
มาตรา 
๓ 
พระราชบัญญัตินี้ไม่ใช้บังคับแก่การชุมนุมสาธารณะ  ดังต่อไปนี้ 
(๑) การชุมนุมเนื่องในงานพระราชพิธีและงานรัฐพิธี 
(๒) การชุมนุมเพื่อประกอบพิธีกรรมทางศาสนาหรือกิจกรรมตามประเพณีหรือตามวัฒนธรรม
แห่งท้องถิ่น 
(๓) การชุมนุมเพื่อจัดแสดงมหรสพ  กีฬา  ส่งเสริมการท่องเที่ยว  หรือกิจกรรมอื่นเพื่อประโยชน์
ทางการค้าปกติของผู้จัดการชุมนุมนั้น 
(๔) การชุมนุมภายในสถานศึกษา 
(๕) การชุมนุมหรือการประชุมตามบทบัญญัติแห่งกฎหมาย  หรือการประชุมสัมมนาทางวิชาการ
ของสถานศึกษาหรือหน่วยงานที่มีวัตถุประสงค์ทางวิชาการ 
 
 
(๖) การชุมนุมสาธารณะในระหว่างเวลาที่มีประกาศสถานการณ์ฉุกเฉินหรือประกาศใช้กฎอัยการศึก  
และการชุมนุมสาธารณะที่จัดขึ้นเพื่อประโยชน์ในการหาเสียงเลือกตั้งในช่วงเวลาที่มีการเลือกตั้ง  แต่ต้อง
ปฏิบัติตามกฎหมายว่าด้วยการนั้น 
มาตรา 
๔ 
ในพระราชบัญญัตินี้ 
“การชุมนุมสาธารณะ”  หมายความว่า  การชุมนุมของบุคคลในที่สาธารณะเพื่อเรียกร้อง  สนับสนุน  
คัดค้าน  หรือแสดงความคิดเห็นในเรื่องใดเรื่องหนึ่งโดยแสดงออกต่อประชาชนทั่วไป  และบุคคลอื่นสามารถ
ร่วมการชุมนุมนั้นได้  ไม่ว่าการชุมนุมนั้นจะมีการเดินขบวนหรือเคลื่อนย้ายด้วยหรือไม่ 
“ที่สาธารณะ”  หมายความว่า  ที่ดินหรือสิ่งปลูกสร้างอันเป็นทรัพย์สินของแผ่นดินที่ใช้เพื่อ
สาธารณะประโยชน์หรือสงวนไว้เพื่อประโยชน์ร่วมกันหรือที่หน่วยงานของรัฐมิได้เป็นเจ้าของแต่เป็นผู้ครอบครอง
หรือใช้ประโยชน์  บรรดาซึ่งประชาชนมีความชอบธรรมที่จะเข้าไปได้  รวมตลอดทั้งทางหลวงและทางสาธารณะ 
“ทางหลวง”  หมายความว่า  ทางหลวงตามกฎหมายว่าด้วยทางหลวง 
“ทางสาธารณะ”  หมายความว่า  ทางบกหรือทางน้ําสําหรับประชาชนใช้ในการจราจร  และให้
หมายความรวมถึงทางรถระบบรางที่มีรถเดินสําหรับประชาชนโดยสารด้วย 
“ผู้จัดการชุมนุม”  หมายความว่า  ผู้จัดให้มีการชุมนุมสาธารณะ  และให้หมายความรวมถึงผู้ประสงค์
จะจัดการชุมนุมสาธารณะ  และผู้ซึ่งเชิญชวนหรือนัดให้ผู้อื่นมาร่วมการชุมนุมสาธารณะโดยแสดงออกหรือ 
มีพฤติการณ์ทําให้ผู้อื่นเข้าใจว่าตนเป็นผู้จัดหรือร่วมจัดให้มีการชุมนุมนั้น 
“ผู้ชุมนุม”  หมายความรวมถึง  ผู้จัดการชุมนุม  และผู้เข้าร่วมการชุมนุมสาธารณะไม่ว่าจะเข้าร่วม
การชุมนุมสาธารณะนั้นตามคําเชิญชวนหรือการนัดของผู้จัดการชุมนุมหรือไม่ 
“หน่วยงานของรัฐ”  หมายความว่า  ส่วนราชการ  รัฐวิสาหกิจ  องค์การของรัฐบาล  องค์การมหาชน  
องค์กรปกครองส่วนท้องถิ่น  องค์กรตามรัฐธรรมนูญ  และหน่วยงานอื่นของรัฐ 
“ผู้รับแจ้ง”  หมายความว่า  หัวหน้าสถานีตํารวจแห่งท้องที่ที่มีการชุมนุมสาธารณะหรือบุคคลอื่น  
ทั้งนี้  ตามที่รัฐมนตรีประกาศกําหนดให้เป็นผู้มีหน้าที่รับแจ้งการชุมนุมสาธารณะตามพระราชบัญญัตินี้ 
“รัฐมนตรี”  หมายความว่า  รัฐมนตรีผู้รักษาการตามพระราชบัญญัตินี้ 
มาตรา 
๕ 
ให้นายกรัฐมนตรีรักษาการตามพระราชบัญญัตินี้  และให้มีอํานาจออกประกาศ
เพื่อปฏิบัติการตามพระราชบัญญัตินี้ 
ประกาศนั้น  เมื่อได้ประกาศในราชกิจจานุเบกษาแล้วให้ใช้บังคับได้ 
หมวด  ๑ 
บททั่วไป 
 
 
มาตรา 
๖ 
การชุมนุมสาธารณะต้องเป็นไปโดยสงบและปราศจากอาวุธ 
การใช้สิทธิและเสรีภาพของผู้ชุมนุมในระหว่างการชุมนุมสาธารณะต้องอยู่ภายใต้ขอบเขตการใช้สิทธิ
และเสรีภาพตามบทบัญญัติแห่งรัฐธรรมนูญและกฎหมาย 
 
มาตรา 
๗ 
การจัดการชุมนุมสาธารณะในรัศมีหนึ่งร้อยห้าสิบเมตรจากพระบรมมหาราชวัง  
พระราชวัง  วังของพระรัชทายาทหรือของพระบรมวงศ์ตั้งแต่สมเด็จเจ้าฟ้าขึ้นไป  พระราชนิเวศน์  พระตําหนัก  
หรือจากที่ซึ่งพระมหากษัตริย์  พระราชินี  พระรัชทายาท  พระบรมวงศ์ตั้งแต่สมเด็จเจ้าฟ้าขึ้นไป  หรือผู้สําเร็จ
ราชการแทนพระองค์  ประทับหรือพํานัก  หรือสถานที่พํานักของพระราชอาคันตุกะ  จะกระทํามิได้ 
การจัดการชุมนุมสาธารณะภายในพื้นที่ของรัฐสภา  ทําเนียบรัฐบาล  และศาลจะกระทํามิได้   
เว้นแต่มีการจัดให้มีสถานที่เพื่อใช้สําหรับการชุมนุมสาธารณะภายในพื้นที่นั้น 
ศาลตามวรรคสองหมายความถึง  ศาลรัฐธรรมนูญ  ศาลยุติธรรม  ศาลปกครอง  ศาลทหาร   
และศาลอื่นตามกฎหมายว่าด้วยการจัดตั้งศาล 
ในกรณีจําเป็นเพื่อประโยชน์แห่งการรักษาความปลอดภัยสาธารณะและความสงบเรียบร้อย 
ของประชาชน  ผู้บัญชาการตํารวจแห่งชาติหรือผู้ที่ได้รับมอบหมายมีอํานาจประกาศห้ามชุมนุมในรัศมี 
ไม่เกินห้าสิบเมตรรอบสถานที่ตามวรรคสอง  ทั้งนี้  ให้คํานึงถึงจํานวนของผู้เข้าร่วมชุมนุมและพฤติการณ์ 
ในการชุมนุมด้วย 
มาตรา 
๘ 
การชุมนุมสาธารณะต้องไม่กีดขวางทางเข้าออก  หรือรบกวนการปฏิบัติงาน  
หรือการใช้บริการสถานที่  ดังต่อไปนี้ 
(๑) สถานที่ทําการหน่วยงานของรัฐ 
(๒) ท่าอากาศยาน  ท่าเรือ  สถานีรถไฟ  หรือสถานีขนส่งสาธารณะ 
(๓) โรงพยาบาล  สถานศึกษา  และศาสนสถาน 
(๔) สถานทูตหรือสถานกงสุลของรัฐต่างประเทศ  หรือสถานที่ทําการองค์การระหว่างประเทศ 
(๕) สถานที่อื่นตามที่รัฐมนตรีประกาศกําหนด 
มาตรา 
๙ 
หน่วยงานของรัฐอาจจัดให้มีสถานที่เพื่อใช้สําหรับการชุมนุมสาธารณะก็ได้ 
การจัดให้มีสถานที่เพื่อการชุมนุมสาธารณะตามมาตรานี้ไม่กระทบต่อเสรีภาพของประชาชน 
ที่จะจัดการชุมนุมสาธารณะในที่สาธารณะอื่น 
มิให้นําความในหมวด  ๒  การแจ้งการชุมนุมสาธารณะ  มาใช้บังคับแก่การชุมนุมสาธารณะที่จัดขึ้น
ภายในสถานที่ตามวรรคหนึ่ง 
หมวด  ๒ 
การแจ้งการชุมนุมสาธารณะ 
 
 
มาตรา ๑๐ ผู้ใดประสงค์จะจัดการชุมนุมสาธารณะ  ให้แจ้งการชุมนุมต่อผู้รับแจ้งก่อนเริ่ม
การชุมนุมไม่น้อยกว่ายี่สิบสี่ชั่วโมง 
ให้ถือว่าผู้เชิญชวนหรือนัดให้ผู้อื่นมาร่วมชุมนุมในวัน  เวลา  และสถานที่ที่กําหนดไม่ว่าจะด้วย
วิธีการใด ๆ  รวมทั้งผู้ขออนุญาตใช้สถานที่หรือเครื่องขยายเสียงหรือขอให้ทางราชการอํานวยความสะดวก
ในการชุมนุมเป็นผู้ประสงค์จะจัดการชุมนุมสาธารณะตามวรรคหนึ่ง 
 
 
การแจ้งการชุมนุมสาธารณะต้องระบุวัตถุประสงค์  และวัน  ระยะเวลา  และสถานที่ชุมนุมสาธารณะ
ตามวิธีการที่รัฐมนตรีประกาศกําหนดซึ่งต้องเป็นวิธีที่สะดวกแก่ผู้แจ้ง  และต้องให้แจ้งผ่านระบบเทคโนโลยี
สารสนเทศได้ด้วย 
มาตรา ๑๑ เมื่อได้รับแจ้งแล้ว  ให้ผู้รับแจ้งส่งสรุปสาระสําคัญในการชุมนุมสาธารณะ 
ตามพระราชบัญญัตินี้ให้ผู้แจ้งทราบภายในยี่สิบสี่ชั่วโมงนับแต่เวลาที่ได้รับแจ้ง 
ในกรณีที่ผู้รับแจ้งเห็นว่าการชุมนุมสาธารณะที่ได้รับแจ้งนั้นอาจขัดต่อมาตรา  ๗  หรือมาตรา  ๘  
ให้ผู้รับแจ้งมีคําสั่งให้ผู้แจ้งแก้ไขภายในเวลาที่กําหนด 
หากผู้แจ้งการชุมนุมไม่ปฏิบัติตามคําสั่งตามวรรคสอง  ให้ผู้รับแจ้งมีคําสั่งห้ามชุมนุมโดยแจ้งคําสั่ง
เป็นหนังสือไปยังผู้แจ้ง 
กรณีผู้แจ้งการชุมนุมไม่เห็นชอบด้วยกับคําสั่งตามวรรคสามให้ยื่นอุทธรณ์เป็นหนังสือต่อผู้บังคับบัญชา
ชั้นเหนือผู้รับแจ้งขึ้นไปหนึ่งชั้น  และให้ผู้รับอุทธรณ์วินิจฉัยและแจ้งคําวินิจฉัยอุทธรณ์ภายในเวลายี่สิบสี่ชั่วโมง  
คําวินิจฉัยอุทธรณ์นั้นให้เป็นที่สุด 
ในระหว่างมีคําสั่งห้ามชุมนุม  การอุทธรณ์และพิจารณาวินิจฉัยอุทธรณ์  ให้งดการชุมนุมสาธารณะ 
มาตรา ๑๒ ให้ผู้ประสงค์จะจัดการชุมนุมสาธารณะซึ่งไม่สามารถแจ้งการชุมนุมได้ภายใน
กําหนดเวลาตามมาตรา  ๑๐  แจ้งการชุมนุมพร้อมคําขอผ่อนผันกําหนดเวลาดังกล่าวต่อผู้บังคับการตํารวจ
ผู้รับผิดชอบพื้นที่ในกรุงเทพมหานคร  หรือผู้บังคับการตํารวจภูธรจังหวัดในจังหวัดอื่นแล้วแต่กรณี   
ก่อนเริ่มการชุมนุม 
ให้นําความในมาตรา  ๑๐  วรรคสาม  มาใช้บังคับแก่การแจ้งตามวรรคหนึ่งโดยอนุโลม 
ให้ผู้รับคําขอผ่อนผันตามวรรคหนึ่งมีหนังสือแจ้งคําสั่งพร้อมด้วยเหตุผลให้ผู้ยื่นคําขอทราบ 
ภายในเวลายี่สิบสี่ชั่วโมงนับแต่เวลาที่ได้รับคําขอ   
มาตรา ๑๓ ให้ผู้รับแจ้งตามมาตรา  ๑๑  และผู้รับคําขอผ่อนผันตามมาตรา  ๑๒   
เป็นเจ้าพนักงานตามประมวลกฎหมายอาญา 
มาตรา ๑๔ การชุมนุมสาธารณะที่ไม่เป็นไปตามมาตรา  ๖  หรือไม่แจ้งการชุมนุม 
ตามมาตรา  ๑๐  หรือที่ผู้แจ้งไม่ปฏิบัติตามคําสั่งของผู้รับแจ้งหรือที่ผู้รับแจ้งมีคําสั่งห้ามการชุมนุม 
ตามมาตรา  ๑๑  หรือที่จัดขึ้นหลังจากที่ผู้ยื่นคําขอได้รับหนังสือแจ้งว่าไม่มีเหตุผลอันสมควรที่จะผ่อนผัน
กําหนดเวลาตามมาตรา  ๑๒  ให้ถือว่าเป็นการชุมนุมสาธารณะที่ไม่ชอบด้วยกฎหมาย   
หมวด  ๓ 
หน้าที่ของผู้จัดการชุมนุมและผู้ชุมนุม 
 
 
มาตรา ๑๕ ผู้จัดการชุมนุมมีหน้าที่  ดังต่อไปนี้   
(๑) ดูแลและรับผิดชอบการชุมนุมสาธารณะให้เป็นไปโดยสงบและปราศจากอาวุธภายใต้ขอบเขต
การใช้สิทธิและเสรีภาพตามบทบัญญัติแห่งรัฐธรรมนูญ 
 
 
(๒) ดูแลและรับผิดชอบการชุมนุมสาธารณะไม่ให้เกิดการขัดขวางเกินสมควรต่อประชาชน 
ที่จะใช้ที่สาธารณะ  ตลอดจนดูแลและรับผิดชอบให้ผู้ชุมนุมปฏิบัติตามมาตรา  ๑๖ 
(๓) แจ้งให้ผู้ชุมนุมทราบถึงหน้าที่ของผู้ชุมนุมตามมาตรา  ๑๖  และเงื่อนไขหรือคําสั่งของ 
เจ้าพนักงานดูแลการชุมนุมสาธารณะ   
(๔) ให้ความร่วมมือแก่เจ้าพนักงานดูแลการชุมนุมสาธารณะในการดูแลการชุมนุมสาธารณะ 
ให้เป็นไปตาม  (๑)  และ  (๒) 
(๕) ไม่ยุยงส่งเสริมหรือชักจูงผู้ชุมนุมเพื่อให้ผู้ชุมนุมไม่ปฏิบัติตามมาตรา  ๑๖ 
(๖) ไม่ปราศรัยหรือจัดกิจกรรมในการชุมนุมโดยใช้เครื่องขยายเสียงในระหว่างเวลา  ๒๔.๐๐  นาฬิกา  
ถึงเวลา  ๐๖.๐๐  นาฬิกาของวันรุ่งขึ้น 
(๗) ไม่ใช้เครื่องขยายเสียงด้วยกําลังไฟฟ้าที่มีขนาดหรือระดับเสียงตามที่ผู้บัญชาการตํารวจแห่งชาติ
ประกาศกําหนด 
มาตรา ๑๖ ผู้ชุมนุมมีหน้าที่  ดังต่อไปนี้   
(๑) ไม่ก่อให้เกิดความไม่สะดวกแก่ประชาชนที่จะใช้ที่สาธารณะอันเป็นที่ชุมนุมหรือทําให้ผู้อื่น
ได้รับความเดือดร้อนเกินที่พึงคาดหมายได้ว่าเป็นไปตามเหตุอันควร 
(๒) ไม่ปิดบังหรืออําพรางตนโดยจงใจมิให้มีการระบุตัวบุคคลได้ถูกต้อง  เว้นแต่เป็นการแต่งกาย
ตามปกติประเพณี 
(๓) ไม่พาอาวุธ  ดอกไม้เพลิง  สิ่งเทียมอาวุธปืน  หรือสิ่งที่อาจนํามาใช้ได้อย่างอาวุธ  เข้าไปในที่ชุมนุม  
ไม่ว่าจะได้รับอนุญาตให้มีสิ่งนั้นติดตัวหรือไม่ 
(๔) ไม่บุกรุกหรือทําให้เสียหาย  ทําลาย  หรือทําด้วยประการใด ๆ  ให้ใช้การไม่ได้ตามปกติ 
ซึ่งทรัพย์สินของผู้อื่น   
(๕) ไม่ทําให้ผู้อื่นกลัวว่าจะเกิดอันตรายต่อชีวิต  ร่างกาย  ทรัพย์สิน  หรือเสรีภาพ 
(๖) ไม่ใช้กําลังประทุษร้ายหรือขู่เข็ญว่าจะใช้กําลังประทุษร้ายผู้เข้าร่วมชุมนุมหรือผู้อื่น 
(๗) ไม่ขัดขวางหรือกระทําการใด ๆ  อันเป็นอุปสรรคต่อการปฏิบัติหน้าที่ของเจ้าพนักงานดูแล
การชุมนุมสาธารณะในการคุ้มครองความสะดวกของประชาชนในการใช้ที่สาธารณะ  และการดูแล 
การชุมนุมสาธารณะนั้น 
(๘) ไม่เดินขบวนหรือเคลื่อนย้ายการชุมนุมระหว่างเวลา  ๑๘.๐๐  นาฬิกา  ถึงเวลา  ๐๖.๐๐  นาฬิกา
ของวันรุ่งขึ้น  เว้นแต่ได้รับอนุญาตจากเจ้าพนักงานดูแลการชุมนุมสาธารณะ 
(๙) ปฏิบัติตามเงื่อนไขหรือคําสั่งของเจ้าพนักงานดูแลการชุมนุมสาธารณะ 
มาตรา ๑๗ ในกรณีที่ผู้จัดการชุมนุมมิได้แจ้งว่าจะมีการเดินขบวนหรือเคลื่อนย้ายผู้ชุมนุม
จะเดินขบวนหรือเคลื่อนย้ายการชุมนุมได้ต่อเมื่อได้แจ้งล่วงหน้าต่อหัวหน้าสถานีตํารวจซึ่งมีหน้าที่รับผิดชอบดูแล
การชุมนุมสาธารณะนั้น 
 
 
มาตรา ๑๘ ผู้ชุมนุมต้องเลิกการชุมนุมสาธารณะภายในระยะเวลาที่ผู้จัดการชุมนุมได้แจ้งไว้
ต่อผู้รับแจ้ง 
หากผู้จัดการชุมนุมประสงค์จะจัดให้มีการชุมนุมต่อไป  ให้แจ้งขอขยายระยะเวลาการชุมนุมต่อ
ผู้รับแจ้งภายในเวลายี่สิบสี่ชั่วโมงก่อนสิ้นสุดระยะเวลาตามวรรคหนึ่ง 
หมวด  ๔ 
การคุ้มครองความสะดวกของประชาชน 
และการดูแลการชุมนุมสาธารณะ 
 
 
มาตรา ๑๙ ให้หัวหน้าสถานีตํารวจแห่งท้องที่ที่มีการชุมนุมสาธารณะ  เป็นเจ้าพนักงานดูแล
การชุมนุมสาธารณะให้เป็นไปตามพระราชบัญญัตินี้  และให้แจ้งพนักงานฝ่ายปกครองหรือองค์กรปกครอง
ส่วนท้องถิ่นแห่งท้องที่ที่มีการชุมนุมสาธารณะหรือหน่วยงานประชาสัมพันธ์ของรัฐหรือเอกชนในท้องที่นั้น
เพื่อทราบ 
การชุมนุมสาธารณะที่ต่อเนื่องหลายพื้นที่  ให้ผู้บังคับการหรือผู้บัญชาการตํารวจซึ่งรับผิดชอบพื้นที่
การชุมนุม  แล้วแต่กรณี  เป็นเจ้าพนักงานดูแลการชุมนุมสาธารณะตามวรรคหนึ่ง 
ในกรณีที่เห็นสมควร  ผู้บัญชาการตํารวจแห่งชาติอาจแต่งตั้งข้าราชการตํารวจอื่นเป็นเจ้าพนักงานเพิ่ม
หรือแทนเจ้าพนักงานดูแลการชุมนุมสาธารณะตามวรรคหนึ่งหรือวรรคสองก็ได้ 
เพื่อประโยชน์ในการคุ้มครองความสะดวกของประชาชน  การดูแลการชุมนุมสาธารณะ 
และการรักษาความสงบเรียบร้อยหรือศีลธรรมอันดีของประชาชน  ให้เจ้าพนักงานดูแลการชุมนุมสาธารณะ 
มีอํานาจหน้าที่  ดังต่อไปนี้ 
(๑) อํานวยความสะดวกแก่ประชาชนที่จะใช้ที่สาธารณะอันเป็นสถานที่ชุมนุม 
(๒) รักษาความปลอดภัย  อํานวยความสะดวก  หรือบรรเทาเหตุเดือดร้อนรําคาญแก่ผู้อื่น 
ซึ่งอยู่ในบริเวณใกล้เคียงกับสถานที่ชุมนุม 
(๓) รักษาความปลอดภัยหรืออํานวยความสะดวกแก่ผู้ชุมนุมในสถานที่ชุมนุม 
(๔) อํานวยความสะดวกในการจราจรและการขนส่งสาธารณะในบริเวณที่มีการชุมนุมและ
บริเวณใกล้เคียงเพื่อให้ประชาชนได้รับผลกระทบจากการชุมนุมน้อยที่สุด   
(๕) กําหนดเงื่อนไขหรือมีคําสั่งให้ผู้จัดการชุมนุม  ผู้ชุมนุม  หรือผู้อยู่ภายในสถานที่ชุมนุม 
ต้องปฏิบัติตามเพื่อประโยชน์ในการปฏิบัติหน้าที่ตาม  (๑)  (๒)  (๓)  หรือ  (๔) 
ในการปฏิบัติหน้าที่ตามมาตรานี้  เจ้าพนักงานดูแลการชุมนุมสาธารณะอาจมีคําสั่งให้ปิดหรือปรับ
เส้นทางการจราจรเป็นการชั่วคราวได้เพื่อประโยชน์ในการคุ้มครองความสะดวกของประชาชนหรือการดูแล
การชุมนุมสาธารณะ 

 
ในกรณีที่เจ้าพนักงานดูแลการชุมนุมสาธารณะร้องขอ  ให้พนักงานฝ่ายปกครองหรือองค์กร
ปกครองส่วนท้องถิ่น  หรือเจ้าหน้าที่ของรัฐในท้องที่ที่มีการชุมนุมสาธารณะดําเนินการตามคําร้องขอ
ภายในขอบอํานาจหน้าที่ของผู้นั้น 
เจ้าพนักงานดูแลการชุมนุมสาธารณะและข้าราชการตํารวจซึ่งได้รับมอบหมายให้ดูแลการชุมนุม
สาธารณะต้องผ่านการฝึกอบรมให้มีทักษะ  ความเข้าใจ  และอดทนต่อสถานการณ์การชุมนุมสาธารณะ  
และต้องแต่งเครื่องแบบเพื่อแสดงตน  และอาจใช้เครื่องมือควบคุมฝูงชนได้ตามที่รัฐมนตรีประกาศกําหนด 
มาตรา ๒๐ ก่อน  ระหว่าง  และภายหลังการชุมนุมสาธารณะ  ให้สํานักงานตํารวจแห่งชาติ
และหน่วยงานประชาสัมพันธ์ของรัฐจัดหรือประสานให้มีการประชาสัมพันธ์เป็นระยะเพื่อให้ประชาชนทราบถึง
สถานที่ที่ใช้ในการชุมนุมและช่วงเวลาที่มีการชุมนุม  ตลอดจนคําแนะนําเกี่ยวกับเส้นทางการจราจรหรือระบบ
การขนส่งสาธารณะเพื่อให้ประชาชนได้รับผลกระทบจากการชุมนุมน้อยที่สุด 
มาตรา ๒๑ ในกรณีมีการชุมนุมสาธารณะที่ไม่ชอบด้วยกฎหมายตามมาตรา  ๑๔  หรือกรณี
ผู้จัดการชุมนุมหรือผู้ชุมนุมฝ่าฝืนมาตรา  ๗  หรือไม่ปฏิบัติตามมาตรา  ๘  มาตรา  ๑๕  มาตรา  ๑๖  มาตรา  ๑๗  
หรือมาตรา  ๑๘  ให้เจ้าพนักงานดูแลการชุมนุมสาธารณะดําเนินการ  ดังต่อไปนี้   
(๑) กรณีการชุมนุมสาธารณะที่ไม่ชอบด้วยกฎหมายตามมาตรา  ๑๔  หรือไม่เลิกการชุมนุมภายใน
ระยะเวลาที่ได้แจ้งไว้ต่อผู้รับแจ้งตามมาตรา  ๑๘  ให้ประกาศให้ผู้ชุมนุมเลิกการชุมนุมภายในระยะเวลา 
ที่กําหนด 
(๒) กรณีผู้จัดการชุมนุมหรือผู้ชุมนุมฝ่าฝืนมาตรา  ๗  หรือไม่ปฏิบัติตามมาตรา  ๘  มาตรา  ๑๕  
มาตรา  ๑๖  หรือมาตรา  ๑๗  ให้ประกาศให้ผู้ชุมนุมแก้ไขภายในระยะเวลาที่กําหนด   
หากผู้ชุมนุมไม่ปฏิบัติตามประกาศตามวรรคหนึ่ง  ให้เจ้าพนักงานดูแลการชุมนุมสาธารณะร้องขอ
ต่อศาลแพ่งหรือศาลจังหวัดที่มีเขตอํานาจเหนือสถานที่ที่มีการชุมนุมสาธารณะเพื่อมีคําสั่งให้ผู้ชุมนุม 
เลิกการชุมนุมสาธารณะนั้น  ในระหว่างรอคําสั่งศาลให้เจ้าพนักงานดูแลการชุมนุมสาธารณะมีอํานาจกระทําการ
ที่จําเป็นตามแผนหรือแนวทางการดูแลการชุมนุมสาธารณะที่คณะรัฐมนตรีให้ความเห็นชอบตามข้อเสนอแนะ
ของสํานักงานตํารวจแห่งชาติ  ทั้งนี้  เพื่อคุ้มครองความสะดวกของประชาชนและคุ้มครองการชุมนุมสาธารณะ 
แผนหรือแนวทางการดูแลการชุมนุมสาธารณะตามวรรคสอง  ต้องกําหนดให้เจ้าพนักงานหลีกเลี่ยง
การใช้กําลัง  ในกรณีที่ไม่อาจหลีกเลี่ยงการใช้กําลังได้  ให้ใช้กําลังและเครื่องมือควบคุมฝูงชนเพียงเท่าที่จําเป็น 
การดําเนินการของเจ้าพนักงานดูแลการชุมนุมสาธารณะตามมาตรานี้  ไม่ตัดสิทธิของผู้อื่น 
ซึ่งได้รับความเดือดร้อนหรือเสียหายจากการชุมนุมสาธารณะนั้นที่จะร้องขอต่อศาลแพ่งหรือศาลจังหวัด 
ที่มีเขตอํานาจเหนือสถานที่ที่มีการชุมนุมสาธารณะเพื่อมีคําสั่งให้ผู้ชุมนุมเลิกการชุมนุม 
มาตรา ๒๒ เมื่อได้รับคําขอให้มีคําสั่งให้ผู้ชุมนุมเลิกการชุมนุมสาธารณะตามมาตรา  ๒๑  
ให้ศาลพิจารณาคําขอนั้นเป็นการด่วน 

 
ในการพิจารณา  หากความปรากฏต่อศาลว่ามีผู้ชุมนุมซึ่งไม่ปฏิบัติตามประกาศของเจ้าพนักงานดูแล
การชุมนุมสาธารณะตามมาตรา  ๒๑  ให้ศาลมีคําสั่งโดยออกคําบังคับให้ผู้ชุมนุมเลิกการชุมนุมสาธารณะ
ภายในระยะเวลาที่ศาลกําหนด 
คําสั่งศาลตามวรรคสอง  ให้อุทธรณ์ต่อศาลอุทธรณ์หรือศาลอุทธรณ์ภาค  คําสั่งศาลอุทธรณ์ 
หรือศาลอุทธรณ์ภาคให้เป็นที่สุด 
ให้เจ้าพนักงานบังคับคดีปิดประกาศคําสั่งศาลตามมาตรานี้ไว้ในที่แลเห็นได้ง่าย  ณ  บริเวณที่มี
การชุมนุมสาธารณะนั้น  และประกาศโดยวิธีการใด ๆ  เพื่อให้ผู้ชุมนุมและประชาชนทั่วไปได้รับทราบ 
คําสั่งศาลดังกล่าวด้วย 
มาตรา ๒๓ ในกรณีที่ผู้ชุมนุมไม่เลิกการชุมนุมสาธารณะตามคําสั่งศาลภายในระยะเวลา 
ที่ศาลกําหนด  ให้เจ้าพนักงานดูแลการชุมนุมสาธารณะรายงานให้ศาลทราบกับประกาศกําหนดให้พื้นที่บริเวณ
ที่มีการชุมนุมสาธารณะนั้นและปริมณฑลของพื้นที่นั้นตามควรแก่กรณีเป็นพื้นที่ควบคุม  และประกาศ 
ให้ผู้ชุมนุมออกจากพื้นที่ควบคุมภายในระยะเวลาที่กําหนดและห้ามบุคคลใดเข้าไปในพื้นที่ควบคุมโดยมิได้ 
รับอนุญาตจากเจ้าพนักงานดูแลการชุมนุมสาธารณะ  และให้รายงานรัฐมนตรีเพื่อทราบ 
เมื่อมีการประกาศกําหนดพื้นที่ควบคุมตามวรรคหนึ่ง  ให้ผู้บัญชาการตํารวจนครบาลในกรุงเทพมหานคร  
ผู้ว่าราชการจังหวัดในจังหวัดอื่น  หรือผู้ซึ่งรัฐมนตรีมอบหมายให้รับผิดชอบเป็นผู้ควบคุมสถานการณ์ 
เพื่อให้มีการเลิกการชุมนุมสาธารณะตามคําสั่งศาล 
ในกรณีที่มีเหตุจําเป็น  รัฐมนตรีอาจมอบหมายให้ผู้อื่นรับผิดชอบเป็นผู้ควบคุมสถานการณ์ 
เพื่อให้มีการเลิกการชุมนุมสาธารณะได้   
มาตรา ๒๔ เมื่อพ้นระยะเวลาที่ประกาศให้ผู้ชุมนุมออกจากพื้นที่ควบคุม  หากมีผู้ชุมนุม 
อยู่ในพื้นที่ควบคุมหรือเข้าไปในพื้นที่ควบคุมโดยมิได้รับอนุญาตจากเจ้าพนักงานดูแลการชุมนุมสาธารณะ  
ให้ถือว่าผู้นั้นกระทําความผิดซึ่งหน้า  และให้ผู้ควบคุมสถานการณ์และผู้ซึ่งได้รับมอบหมายจากผู้ควบคุม
สถานการณ์ดําเนินการให้มีการเลิกการชุมนุมสาธารณะตามคําสั่งศาล  โดยให้ผู้ควบคุมสถานการณ์และผู้ซึ่ง
ได้รับมอบหมายจากผู้ควบคุมสถานการณ์มีอํานาจ  ดังต่อไปนี้ 
(๑) จับผู้ซึ่งอยู่ในพื้นที่ควบคุมหรือผู้ซึ่งเข้าไปในพื้นที่ควบคุมโดยมิได้รับอนุญาตจากเจ้าพนักงาน
ดูแลการชุมนุมสาธารณะ   
(๒) ค้น  ยึด  อายัด  หรือรื้อถอนทรัพย์สินที่ใช้หรือมีไว้เพื่อใช้ในการชุมนุมสาธารณะนั้น 
(๓) กระทําการที่จําเป็นตามแผนหรือแนวทางการดูแลการชุมนุมสาธารณะตามมาตรา  ๒๑ 
(๔) มีคําสั่งห้ามมิให้กระทําการใด ๆ  เพื่อประโยชน์ในการดําเนินการให้มีการเลิกการชุมนุม 
ให้นําความในมาตรา  ๑๙  วรรคเจ็ด  มาใช้บังคับแก่ผู้ปฏิบัติหน้าที่ตามวรรคหนึ่งโดยอนุโลม   
มาตรา ๒๕ ในกรณีที่ผู้ชุมนุมกระทําการใด ๆ  ที่มีลักษณะรุนแรงและอาจเป็นอันตราย 
แก่ชีวิต  ร่างกาย  จิตใจ  หรือทรัพย์สินของผู้อื่นจนเกิดความวุ่นวายขึ้นในบ้านเมือง  ให้เจ้าพนักงานดูแล 
การชุมนุมสาธารณะมีอํานาจสั่งให้ผู้ชุมนุมยุติการกระทํานั้น  หากผู้ชุมนุมไม่ปฏิบัติตามคําสั่งดังกล่าว   

 
 
ให้เจ้าพนักงานดูแลการชุมนุมสาธารณะและผู้ควบคุมสถานการณ์และผู้ซึ่งได้รับมอบหมายจากผู้ควบคุม
สถานการณ์มีอํานาจดําเนินการตามมาตรา  ๒๓  และมาตรา  ๒๔   
ในกรณีที่ผู้ชุมนุมไม่เห็นด้วยกับคําสั่งตามวรรคหนึ่ง  ให้ยื่นคําร้องคัดค้านต่อศาลแพ่งหรือ 
ศาลจังหวัดที่มีเขตอํานาจเหนือสถานที่ที่มีการชุมนุมสาธารณะเพื่อพิจารณาภายในเวลาสามสิบวันนับแต่
วันที่มีคําสั่ง  คําสั่งของศาลตามมาตรานี้ให้อุทธรณ์ต่อศาลอุทธรณ์หรือศาลอุทธรณ์ภาค  คําสั่งศาลอุทธรณ์ 
หรือศาลอุทธรณ์ภาคให้เป็นที่สุด   
มาตรา ๒๖ ให้เจ้าพนักงานดูแลการชุมนุมสาธารณะ  ผู้ควบคุมสถานการณ์  ผู้ซึ่งได้รับมอบหมาย
จากผู้ควบคุมสถานการณ์  หรือผู้ซึ่งปฏิบัติหน้าที่ตามคําสั่งของบุคคลดังกล่าวเป็นเจ้าพนักงานตามประมวล
กฎหมายอาญา  และเป็นพนักงานฝ่ายปกครองหรือตํารวจตามประมวลกฎหมายวิธีพิจารณาความอาญา 
หมวด  ๕ 
บทกําหนดโทษ 
 
 
มาตรา ๒๗ ผู้ใดฝ่าฝืนมาตรา  ๗  หรือมาตรา  ๘  ต้องระวางโทษจําคุกไม่เกินหกเดือน   
หรือปรับไม่เกินหนึ่งหมื่นบาท  หรือทั้งจําทั้งปรับ 
มาตรา ๒๘ ผู้ใดฝ่าฝืนมาตรา  ๑๐  มาตรา  ๑๒  มาตรา  ๑๗  หรือมาตรา  ๑๘  ต้องระวางโทษ
ปรับไม่เกินหนึ่งหมื่นบาท 
มาตรา ๒๙ ผู้ใดฝ่าฝืนคําสั่งห้ามชุมนุมหรือจัดการชุมนุมระหว่างมีคําสั่งห้ามชุมนุม 
ตามมาตรา  ๑๑  ต้องระวางโทษจําคุกไม่เกินหกเดือน  หรือปรับไม่เกินหนึ่งหมื่นบาท  หรือทั้งจําทั้งปรับ 
มาตรา ๓๐ ผู้จัดการชุมนุมผู้ใดไม่ปฏิบัติตามมาตรา  ๑๕  (๑)  (๒)  หรือ  (๓)  หรือผู้ชุมนุมผู้ใด
ไม่ปฏิบัติตามมาตรา  ๑๖  (๑)  หรือ  (๒)  ต้องระวางโทษปรับไม่เกินหนึ่งหมื่นบาท 
มาตรา ๓๑ ผู้จัดการชุมนุมผู้ใดไม่ปฏิบัติตามมาตรา  ๑๕  (๔)  (๕)  (๖)  หรือ  (๗)  หรือ 
ผู้ชุมนุมผู้ใดไม่ปฏิบัติตามมาตรา  ๑๖  (๓)  (๔)  (๕)  (๖)  (๗)  หรือ  (๘)  ต้องระวางโทษจําคุกไม่เกินหกเดือน  
หรือปรับไม่เกินหนึ่งหมื่นบาท  หรือทั้งจําทั้งปรับ   
ถ้าการกระทําตามวรรคหนึ่งทําให้ระบบการขนส่งสาธารณะ  ระบบการสื่อสารหรือโทรคมนาคม  
ระบบผลิตหรือส่งกระแสไฟฟ้าหรือประปา  หรือระบบสาธารณูปโภคอื่นใดใช้การไม่ได้ไม่ว่าจะเป็นการชั่วคราว
หรือถาวร  ผู้จัดการชุมนุมต้องระวางโทษจําคุกไม่เกินสิบปี  หรือปรับไม่เกินสองแสนบาท  หรือทั้งจําทั้งปรับ  
มาตรา ๓๒ ผู้ใดไม่ปฏิบัติตามคําสั่งหรือประกาศของเจ้าพนักงานดูแลการชุมนุมสาธารณะ
ตามมาตรา  ๑๙  (๕)  หรือมาตรา  ๒๓  ถ้าผู้นั้นเป็นผู้จัดการชุมนุมหรือผู้ชุมนุม  ต้องระวางโทษจําคุกไม่เกินหนึ่งปี  
หรือปรับไม่เกินสองหมื่นบาท  หรือทั้งจําทั้งปรับ  แต่ถ้าผู้นั้นเป็นผู้อยู่ภายในสถานที่ชุมนุม  ต้องระวางโทษ
ปรับไม่เกินหนึ่งหมื่นบาท 
ในกรณีที่เห็นสมควร  ศาลจะลงโทษผู้นั้นน้อยกว่าที่กําหนดหรือจะไม่ลงโทษก็ได้ 

 
มาตรา ๓๓ ผู้ใดไม่ปฏิบัติตามคําสั่งของผู้ควบคุมสถานการณ์หรือผู้ซึ่งได้รับมอบหมายจาก 
ผู้ควบคุมสถานการณ์ตามมาตรา  ๒๔  หรือมาตรา  ๒๕  ต้องระวางโทษจําคุกไม่เกินสามปี  หรือปรับไม่เกิน
หกหมื่นบาท  หรือทั้งจําทั้งปรับ 
ในกรณีที่เห็นสมควร  ศาลจะลงโทษผู้นั้นน้อยกว่าที่กําหนดหรือจะไม่ลงโทษก็ได้ 
มาตรา ๓๔ ผู้ใดไม่ได้รับมอบหมายจากเจ้าพนักงานดูแลการชุมนุมสาธารณะ  หรือผู้ควบคุม
สถานการณ์หรือผู้ซึ่งได้รับมอบหมายจากผู้ควบคุมสถานการณ์ให้ปฏิบัติหน้าที่ตามพระราชบัญญัตินี้ 
พาอาวุธเข้าไปในที่ชุมนุม  ไม่ว่าจะได้รับอนุญาตให้มีอาวุธนั้นติดตัวหรือไม่  ต้องระวางโทษจําคุกไม่เกินสามปี  
หรือปรับไม่เกินหกหมื่นบาท  หรือทั้งจําทั้งปรับ 
ถ้าอาวุธตามวรรคหนึ่งเป็นอาวุธปืน  วัตถุระเบิด  หรือวัตถุอื่นใดอันมีสภาพคล้ายคลึงกัน  
ผู้กระทําความผิดต้องระวางโทษจําคุกไม่เกินห้าปี  หรือปรับไม่เกินหนึ่งแสนบาท  หรือทั้งจําทั้งปรับ   
มาตรา ๓๕ บรรดาทรัพย์สินที่ใช้หรือมีไว้เพื่อใช้ในการชุมนุมสาธารณะที่ยึดได้จาก 
การชุมนุมสาธารณะที่ไม่ชอบด้วยกฎหมายหรือที่ไม่เลิกการชุมนุมตามคําสั่งศาล  ให้ศาลมีอํานาจสั่งริบ 
เสียทั้งสิ้น  ไม่ว่าจะมีผู้ถูกลงโทษตามคําพิพากษาหรือไม่ 
 
ผู้รับสนองพระบรมราชโองการ 
พลเอก  ประยุทธ์  จันทร์โอชา 
นายกรัฐมนตรี 
 
 
 
หมายเหตุ  :-  เหตุผลในการประกาศใช้พระราชบัญญัติฉบับนี้  คือ  โดยที่เป็นการสมควรกําหนดหลักเกณฑ์การใช้
สิทธิชุมนุมสาธารณะให้ชัดเจนและโดยสอดคล้องกับกติการะหว่างประเทศว่าด้วยสิทธิพลเมืองและสิทธิทางการเมือง
ที่ประเทศไทยเป็นภาคี  ทั้งนี้  เพื่อให้การชุมนุมสาธารณะเป็นไปด้วยความสงบเรียบร้อย  ไม่กระทบกระเทือนต่อ
ความมั่นคงของชาติ  ความปลอดภัยสาธารณะ  ความสงบเรียบร้อยหรือศีลธรรมอันดีตลอดจนสุขอนามัยของประชาชน  
หรือความสะดวกของประชาชนที่จะใช้ที่สาธารณะ  และไม่กระทบกระเทือนสิทธิและเสรีภาพและศักดิ์ศรี 
ความเป็นมนุษย์ของผู้อื่น  จึงจําเป็นต้องตราพระราชบัญญัตินี้ 
